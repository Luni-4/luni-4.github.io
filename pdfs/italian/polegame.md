---
title: "Il Gioco del Palo"
---

Il **Gioco del Palo** è un semplice gioco amatoriale che consiste nel calciare
una palla contro un palo elettrico. Ogni volta che si colpisce il palo,
si guadagna una certa quantità di punti a seconda della distanza da dove viene
effettuato il tiro.

Sono richiesti solo **due** oggetti per poter giocare:

- Un palo, un albero, o qualsiasi oggetto con una certa altezza e spessore.
È fortemente sconsigliato l'uso di un albero come palo però, in quanto i
continui colpi al tronco potrebbero rovinarne la corteccia.
- Qualsiasi tipo di palla che non si rompa o si rovini una volta calciata.

Il vincitore è il giocatore che ottiene per primo almeno **10** punti.

Quando il palo viene colpito da una distanza maggiore di **3** metri, si
ottiene un punteggio di **3** punti, altrimenti di **1** punto.

La distanza dal palo può essere calcolata approssimativamente usando come punti
di riferimento gli oggetti presenti nel luogo dove si sta giocando.

Il Gioco del Palo si compone di diversi giri. Il numero di giri non è definito
a priori e dipende solamente dal tempo impiegato da un giocatore per arrivare ad
un punteggio di almeno 10 punti.

Un giro è composto da tanti turni quanti sono i giocatori. Per assegnare
un turno a ciascun giocatore, ovvero decretare un ordine di gioco, la regola è
molto semplice: si parte da un ordine casuale, ed il giocatore che colpisce per
primo il palo, inizia per primo la partita. Questo giro iniziale prende il nome
di **giro di scelta**.

Una volta che il _giro scelta_ è terminato, la partita può incominciare seguendo
l'ordine prestabilito. In un turno, un giocatore può calciare la palla
**una sola volta** e **deve** essere calciata esattamente dalla **stessa**
posizione dove il giocatore precedente l'aveva lanciata.
Non appena la palla colpisce o manca il palo, il turno del giocatore successivo
inizia.

Se la nuova posizione rende impossibile calciare la palla, si può spostare
leggermente la palla con i piedi in una posizione più consona. 
Nel caso in cui gli altri giocatori ritengano troppo vantaggioso lo spostamento,
la palla deve essere riposizionata dove era prima. Il procedimento continuerà
fino a quando un accordo generale tra tutti i giocatori non viene raggiunto.

Un piccolo consiglio: sii furbo/a e calcia la palla molto forte! In questo modo,
quando rimbalza sul palo, prenderà direzioni imprevedibili, mettendo in
difficoltà il giocatore successivo!

Anche questo gioco, come altri giochi amatoriali, ha subito variazioni durante
il corso del tempo. Ciascuna delle varianti elencate qui sotto possono essere
combinate tra loro senza particolari problemi.

- La partita termina solo quando **tutti** i giocatori hanno ottenuto
almeno 10 punti. Questa regola ha come obiettivo quello di creare una classifica
tra i giocatori. Un giocatore è quindi fuori dal gioco solo quando ha ottenuto
10 o più punti.
- La palla **non deve** essere calciata **esattamente** dalla **stessa**
posizione dove il giocatore precedente l'aveva lanciata. Un giocatore può
immediatamente calciare la palla non appena colpisce o manca il palo, rendendo
più fluido e rapido l'intero gioco.
- Se il palo viene colpito **al di sopra** di un'altezza decisa ad inizio
partita, i punti ottenuti in quel turno saranno duplicati. Ad esempio, se il
palo fosse alto 6 metri, si potrebbe decidere un'altezza di 3 metri come valore.
- Se il palo presenta delle anomalie sulla sua superficie, come ad esempio la
presenza di macchie di muschio, un giocatore può decidere di mirare alle
anomalie per duplicare i possibili punti ottenuti in un turno. Prima di colpire
la palla però, il giocatore **deve** decretare il suo intento a voce alta,
altrimenti i punti non saranno duplicati!

Buon divertimento a tutti con il Gioco del Palo!
